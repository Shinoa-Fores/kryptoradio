---
layout: layout
lang: fi
---

<h3 id="general">Suomalaiset käynnistävät Bitcoin-rahasiirtojen lähetyksen
radioteitse ensimmäisenä maailmassa</h3>

<p>Kryptoradio-nimellä kulkeva hanke mahdollistaa
vertaisvaluuttamaksujen välittömän vastaanoton digi-tv-laitteen ja
uuden ohjelmiston avulla ilman Internet- tai puhelinyhteyttä.</p>

<p>Koodilehto osk käynnistää yhdessä Krypto FIN ry:n kanssa
kehityshankkeen, joka tähtää vertaisvaluuttojen transaktiodatan
lähettämiseen radioteitse. Teknologiaratkaisu mahdollistaa
vertaisvaluutoilla tehtyjen maksujen seuraamisen ja vastaanottamisen
digi-tv-vastaanottimilla.</p>

<p>Lähetettävä data koostuu tosiaikaisista Bitcoin- ja
FIMKrypto-verkkojen transaktioista, jotka lähetetään Digitan
lähetystekniikan ymmärtämässä muodossa TV-lähetyksen ohessa. Lähetys
on vastaanotettavissa koko Suomessa pohjoisinta Lappia ja Ahvenanmaata
lukuunottamatta.</p>

<p>Koelähetykset alkavat 1.9.2014 ja kestävät kaksi
kuukautta. Testijakson aikana kenellä tahansa on mahdollisuus kehittää
ja testata käytännössä järjestelmää hyödyntäviä laitteita ja
sovelluksia. Koelähetysten jälkeen aikomuksena on jatkaa lähetyksiä
kokoaikaisesti, mikäli saadut kokemukset ovat positiivisia ja
toiminnalle löytyy riittävä rahoitus.</p>

<p>Bitcoin on hajautettu digitaalinen valuutta, joka mahdollistaa
nopeat maksutapahtumat kaikkialla maailmassa. FIMKrypto eli FIMK on
Krypto FIN ry:n viikolla 27 julkaisema suomalainen kryptovaluutta,
joka pyrkii Bitcoinin rinnalle sähköiseksi maksu- ja
viestijärjestelmäksi Suomessa ja kansainvälisesti.</p>

<p>Krypto FIN ry on voittoa tavoittelematon yhdistys, joka kehittää
FIMK-järjestelmää ja pyrkii edistämään sen toimintaa. Koodilehto on
IT-alan ammattilaisista koostuva jyväskyläläinen ohjelmistoyritys.</p>

<h3 id="contact">Lisätietoja</h3>
<ul>
<li>Krypto FIN ry, Svante Lehtinen, info@fimk.fi +358 40 540 2149</li>
<li>Koodilehto osk, Joel Lehtonen, joel.lehtonen@koodilehto.fi +358 40 685 1884</li>
<li>Web site: http://kryptoradio.koodilehto.fi/</li>
</ul>
