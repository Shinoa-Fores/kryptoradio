---
layout: post
title: "Lehdistötiedote: Kryptoradio lähettää Bitcoineja Digitan televisioverkon kautta"
description: ""
category: press
tags: []
lang: fi
---

Koodilehdon kehittämä, Bitcoin-maksuliikennettä antenni-tv:ssä välittävä Kryptoradio aloittaa koelähetyksensä 1.9.2014. Lähettäminen tapahtuu 90:ltä Digitan tv-asemalta samanaikaisesti, ja lähetys on vastaanotettavissa koko Suomessa pohjoisinta Lappia ja Ahvenanmaata lukuunottamatta. Koelähetyksen aikana testataan digi-tv-verkon soveltuvuutta maksuliikennetiedon välittämiseen ja kehitetään sitä hyödyntäviä sovelluksia. Koelähetys kestää lokakuun loppuun saakka.

Lähetettävä aineisto koostuu Bitcoin-järjestelmän transaktioista, blokeista ja vaihtokurssista suhteessa yleisimpiin valuuttoihin. Näiden tietojen avulla on mahdollista vastaanottaa ja seurata Bitcoin-maksuja ilman Internet-yhteyttä, mikä lisää maksujen vastaanottamisen luotettavuutta. Bitcoinin ohella lähetetään myös suomalaisen FIMK-vertaisvaluutan transaktioita.

Koelähetyksen aikana kuka tahansa voi kehittää Kryptoradiota hyödyntäviä sovelluksia. Tätä edistääkseen Helsinki Hacklab järjestää yhdessä Koodilehdon kanssa Kryptoradion kehittäjien tapaamisen Helsingin Kaupunkiverstaalla sunnuntaina 07.09.2014 alkaen klo 10:00. Tapahtumassa esitellään Kryptoradion toimintaa ja suunnitellaan sitä hyödyntäviä laitteita ja sovelluksia.

”On mielenkiintoista ja innostavaa olla mukana uusien mahdollisuuksien avaajana. Antenni-tv-verkko on elinvoimainen ja on hienoa huomata, että sitä voidaan hyödyntää mitä monipuolisimmin.  Tartumme Digitassa rohkeasti uusiin mahdollisuuksiin ja tämä on hieno mahdollisuus kehittää myös omaa osaamistamme yhdessä Koodilehdon kanssa”, kertoo liiketoimintojen ja palveluiden johtaja Markus Ala-Hautala Digitasta.

Koodilehto on jyväskyläläinen ohjelmistoalan yritys, jonka monialaiset ammattilaiset yhdistävät avoimia teknologioita asiakkaidensa hyödyksi. Krypto FIN ry on kehittänyt FIMK-järjestelmän ja pyrkii edistämään sen käyttöä. Digita on langattomien viestintäverkkojen verkko-operaattori, joka hallinnoi maanpäällisiä radio- ja tv-verkkoja lähetysasemineen ja mastoineen. Helsinki Hacklab ry pyrkii kehittämään ja edistämään jäsentensä sekä lähiseutunsa tieteellisiä, teknillisiä, taiteellisia sekä kädentaidollisia harrastusmahdollisuuksia.

#### Yhteystiedot

* Joel Lehtonen, Koodilehto, puh. 040 685 1884, joel.lehtonen@koodilehto.fi
* Markus Ala-Hautala, liiketoimintojen ja palveluiden johtaja, Digita Networks, puh. 0400 549 023, markus.ala-hautala@digita.fi
* Projektin verkkosivut: http://kryptoradio.koodilehto.fi/

